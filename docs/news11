اگرچه شهروندان تهرانی شب گذشته هر از گاهی شاهد وزش باد در شهر بودند و امید می‌رود که امروز نیز با توجه به تغییرات جوی شاهد کاهش حجم آلودگی هوا در تهران باشیم اما در زمان آلودگی هوا که در نیمه دوم سال معمولا به دلیل وارونگی دما روی می‌دهد، باید به سهم شهروندی خود در مبارزه با آلودگی هوا نیز توجه کنیم.
 آلودگي هوا معضلي است كه نه فقط گريبان تهران و كلانشهرهاي كشور را گرفته حتي بسياري از شهرهاي ديگر دنيا نيز با اين معضل روبه‌رو بوده‌اند، اما راهكارهاي مقابله با اين معضل با همراهي شهروندان طي شده است. براي مقابله با آلودگي هوا نبايد منتظر تصميمات كميته اضطرار آلودگي هوا و مصوباتي چون تعطيل كردن مدارس يا محدود كردن تردد در شهر بود. در چنين شرايطي شهروندان بايد خود دست به كار شده و حتي كوچك‌ترين اقدامي كه مي‌توان براي مبارزه با آلودگي هوا انجام داد را اجرايي كنند.

تهران از ابتداي آبان‌ماه 12روز آلودگي متوالي را تجربه كرده است. اين هوا بسياري از شهروندان و به خصوص گروه‌هاي حساس چون كودكان، سالمندان، زنان باردار و غيره را به نفس تنگي انداخته است.

بر اساس آمار موجود 70 درصد ذرات معلق 2/5 ميكرون موجود در هواي شهر ناشي از تردد وسايل نقليه است. به عبارت ديگر با كاهش استفاده از خودروي شخصي مي‌توان به شدت بر كاهش ذرات معلق هواي شهر كه بسيار خطرناك هستند، تاثير مستقيم گذاشت.

اگر شهروندان نسبت به اين مهم توجه داشته باشند مي‌توان اميدوار بود كه آمار روزهاي ناسالم در بقيه ماه‌هاي سرد تا پايان سال كاهش يابد. بر اساس اطلاعات گزارشي كه در صفحه 26 مي‌خوانيد متاسفانه تعداد روزهاي با هواي سالم در نيمه نخست آبان‌ماه امسال در مقايسه با همين مدت در سال گذشته به يك روز رسيده است. اين در حالي است كه سال قبل در همين مدت ما 10روز هواي سالم نفس كشيده‌ايم.
طرح آزمایشی فروش بنزین به‌صورت اینترنتی روز گذشته در حیاط وزارت نفت رونمایی شد.
بنزين اينترنتي كه فعلا در مرحله‌ آزمايشي است، يك ايده استارت‌آپي است كه ايده رساندن بنزين به‌خودروهاي سطح شهر و آنهايي كه در راه گرفتار شده‌اند را مدنظر دارد. در اين طرح، كاربر با نصب يك اپليكيشن تلفن همراه درخواست را براي نزديك‌ترين تانكر بنزين مي‌فرستد. درست مثل سيستم‌هاي تاكسي آنلاين، در اين سامانه نيز راننده بعد از ديدن درخواست كاربر در محل حاضر مي‌شود و كار بنزين‌رساني را انجام مي‌دهد. هنوز اطلاعات دقيقي درباره نحوه پرداخت اين خدمات يا شيوه محاسبه كارمزد آن منتشر نشده اما گفته مي‌شود بنا به درخواست كاربر امكان استفاده از 2 نوع پرداخت وجود دارد. در شيوه اول، ‌كاربر هزينه‌ بنزين طبق نرخ كشوري را به علاوه‌ هزينه مشخصي براي حمل‌ونقل پرداخت مي‌كند. شيوه دوم، درنظر گرفتن قيمت بنزين با درصد مشخصي كارمزد است.

به گزارش همشهري، تانكرهاي كوچك اين شركت خصوصي كه قرار است بنزين را در تمام طول روز در شهر حمل كرده و به مشتري تحويل بدهند، حدود 400ليتر گنجايش دارند و فقط براي عرضه بنزين مجهز شده‌اند.

طراحان اين سامانه براي ايمني بيشتر سرنشين‌ها و جلوگيري از هدر رفتن بنزين، تانكر را به سيستم‌هاي جديد ايمني و بالشتك‌هاي ويژه‌اي مجهز كرده‌اند كه در زمان سوختگيري زير خودرو قرار گرفته و بنزين را در خودش نگه مي‌دارد. سيم اتصال به زمين نيز در اين سيستم تعبيه شده كه درصورت احتمال خطر، كل سيستم را قطع مي‌كند. با توجه به جديد بودن طرح، براي جلوگيري از خطاي انساني، تمام مراحل سوختگيري توسط راننده آموزش‌ديده‌ شركت انجام مي‌شود.

تجربه‌ سفارش آنلاين بنزين و فرآورده‌هاي نفتي يكي از تازه‌ترين ايده‌هاي استارت‌آپي در دنياست كه مدت زيادي از ظهور آن نمي‌گذرد. يكي از مشهورترين نمونه‌هاي آن‌كه از اوايل سال 2017در ايالت كارناتاكا در جنوب هند آغاز به‌كار كرده و به‌خاطر حل يكي از مهم‌ترين چالش‌هاي اين منطقه‌ پرجمعيت به‌عنوان يكي از مهم‌ترين استارت‌آپ‌هاي سال انتخاب شده است. My Petrol Pump يا «پمپ بنزين من» نامي است كه براي اين استارت‌آپ انتخاب شده است. با نصب اين اپليكيشن، كاربر مي‌تواند ساعت و روز مشخصي را تعيين كرده و بنزين يا هر فرآورده‌ نفتي ديگري را در محل موردنظرش تحويل بگيرد. براي جلوگيري از ترافيك بيشتر در منطقه، تانكرهاي اين شركت سيار نيستند و فقط درصورت دريافت سفارش در جاده‌ها حركت مي‌كنند.
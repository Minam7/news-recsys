الیزابت دوم، ملکه بریتانیای کبیر علاوه بر شخصیت سیاسی، یک تاجر بزرگ و توانمند هم هست و درآمد سالانه سرسام‌آوری دارد.
به گزارش يورونيوز، همین چند روز پیش اعلام شد که درآمد او تنها از اسب‌های مسابقه‌ایش نزدیک به هشت میلیون پوند بوده، اما این تنها بخش بسیار کوچکی از حقوق سالانه اوست.

مجله اقتصادی فوربس آمریکا سال گذشته ارزش دارایی‌های شخصی ملکه بریتانیا را ۴۱۵ میلیون پوند اعلام کرده بود.

الیزابت دوم همچنین هزاران هکتار زمین در انگلستان و ولز دارد که درآمد حاصل از آنها نیز بخشی از درآمد سالانه او را تشکیل می‌دهد.

او به عنوان یک تاجر موفق در بخش‌های دیگری از جمله صنعت خودرو، جواهرات، مستغلات و اسب‌های مسابقه نیز سرمایه‌گذاری کرده که برای او درآمدی بسیار زیادی را به همراه داشته است.

اما بخش عمده درآمد ملکه حاصل یک یارانه دولتی سالانه است که او از آن برخوردار است. ۱۵ درصد از درآمدهای دربار بریتانیا نیز به شخص ملکه تعلق دارد.

با احتساب همه این درآمدها، بین سال ۲۰۱۷ و ۲۰۱۸ میلادی در مجموع ۷۶ میلیون پوند عاید ملکه الیزابت می‌شود. با توجه به این که قرار نیست حقوق ملکه امسال کاهش پیدا کند، پیش‌بینی می‌شود حقوق او در سال آینده به ۸۲.۲ میلیون پوند برسد.
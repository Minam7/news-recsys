هر ۳ ثانیه یک نفر در جهان به آلزایمر(دمانس) مبتلا می‌شود.
به گزارش مهر، مدیرعامل انجمن آلزایمر ایران گفت: یک سال تشخیص زودتر، ۵ سال معلولیت ناشی از آلزایمر را کاهش می‌دهد.

معصومه صالحی در آستانه برگزاری روز جهانی آلزایمر (۲۱ سپتامبر برابر با ۳۰ شهریور) اظهارداشت: اکنون در جهان ۵۰ میلیون نفر به بیماری آلزایمر مبتلا هستند و به عبارتی در سطح دنیا هر سه ثانیه یک نفر به این بیماری مبتلا می‌شود.

وی با بیان اینکه در سه دهه آینده ۲۵ درصد از جامعه ایران سالمند خواهند بود، افزود: باید این بیماری را جدی بگیریم. مسئله آموزش باید در کشور نهادینه شود زیرا اگر ما آموزش را در سطح کشور گسترش دهیم، می‌توانیم میزان ابتلا به این بیماری را کاهش داده و آن را کنترل کنیم.

مدیرعامل انجمن آلزایمر ایران ادامه داد: متاسفانه به دلیل شرم از ابراز بیماری که در جامعه وجود دارد، افراد مبتلا به مراکز تشخیصی ارجاع داده نمی‌شوند. در نتیجه این افراد و خانواده ایشان دچار چالش می‌گردند که می توان به بی‌مهری قرارگرفتن افراد مبتلا توسط خانواده به دلیل اختلال عملکردی اشاره کرد.

صالحی تأکید کرد: با توجه به کمبود مراقبین در حال حاضر و سه برابر شدن تعداد افراد مبتلا در آینده، نیاز به افزایش آگاهی و برنامه ریزی دقیق و جامع برای این افراد وجود دارد.

وی گفت: همکاری با وزارت بهداشت و تصویب سند ملی آلزایمر قدمی بزرگ در مورد معرفی بیماری آلزایمر برای نسل حاضر و نسل آینده است و با این مسئله می‌توان شاهد موفقیت در عرصه درمان، مراقبت مناسب وتوانبخشی لازم ودرنتیجه افزایش کیفیت زندگی افرادمبتلا ومراقبین انان بوده وکاهش ابتلا وصرفه جویی اقتصادی را پی ریزی نمود.

صالحی با اشاره به اینکه یک سال تشخیص زودتر ۵ سال معلولیت ناشی از آن را کاهش می‌دهد، گفت: هر فراموشی نشانه آلزایمر نیست و ۶۰ درصد دمانس‌ها آلزایمر و غیر قابل برگشت است.

مدیرعامل انجمن آلزایمر ایران با اشاره به ابنکه تخمین زده شده در کشور ۷۰۰ هزار نفر مبتلا به آلزایمر داریم، ادامه داد: در این بیماری به دلیل فعل و انفعالات شیمیایی داخل مغز، سلول‌های مغز تخریب می‌شود و از نشانه‌های این بیماری اختلال در حافظه کوتاه مدت است.
وی خاطرنشان کرد: ۴۰ درصد دمانس‌ها قابل برگشت بوده و می‌تواند ناشی از کم‌کاری تیروئید، تومور مغزی، مصرف برخی داروها، افسردگی، استرس و عفونت باشد که با درمان این بیماری‌ها دمانس نیز رفع می‌شود.

صالحی در ادامه به تشکیل انجمن آلزایمر اشاره کرد و گفت: این انجمن اولین تشکل غیردولتی آموزشی، درمانی، مراقبتی و توانبخشی ویژه افراد مبتلا به دمانس و بیماری آلزایمر در کشور است که با هدف ارتقاء کیفیت زندگی افراد مبتلا به بیماری آلزایمر و خانواده ایشان تاسیس و به ثبت رسید.

مدیرعامل انجمن آلزایمر ایران خاطرنشان کرد : انجمن توانسته است با ایجاد ارتباط وفراهم کردن زمینه همکاری با سازمان‌های مختلف و با بهره گیری از اعتماد و حمایت‌های مردم و سخت کوشی اعضای داوطلب خدمات موثر و شایسته ای را به افراد مبتلا و خانواده آنان ارائه دهد و تاکنون بیش از ۴۰۰۰ فرد مبتلا را تحت حمایت قرار داده است.
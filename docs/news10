معاون نظارت و پایش محیط زیست استان تهران درباره روند آلودگی هوا طی چند سال گذشته در استان تهران گفت: غلظت آلاینده‌ها در چند سال اخیر در استان تهران رو به کاهش بوده است.
به گزارش ايسنا، محمد رستگاری با بیان اینکه علت آلودگی هوای تهران با اشاره به اینکه منشأ اصلی گرد و غبار اخیر تهران،خارجی بود، تصریح کرد: در استان تهران مراکزی وجود دارد که می‌توانند به عنوان کانون‌های گرد و غبار در نظر گرفته شوند. از جمله کانون‌های گرد و غبار داخلی، فعالیت‌های عمرانی هستند که برخی از مناطق استان تهران را به کانون گرد و غبار تبدیل کرده‌اند و یکی از عوامل ایجاد گرد و غبار در این استان هستند.

رستگاری مناطق شرقی و جنوب غربی استان تهران همچنین اراضی اطراف فرودگاه امام خمینی (ره) از جمله کانون‌های گرد و غبار در استان تهران معرفي كرد و افزود: همچنین فعالیت‌های معدنی نیز در آلودگی هوای این استان تاثیر دارند چرا که سطح پوشش گیاهی خاک را از بین می‌برند.

معاون نظارت و پایش اداره حفاظت محیط زیست استان تهران با بيان اينكه هر فعالیت عمرانی که در استان تهران انجام می‌شود خود یک کانون گرد و غبار است حتی ساختمان سازی می‌تواند منشأ گرد و غبار در این استان باشد، گفت: ولی نمی‌توان فعالیت‌های عمرانی و معدنی را در این استان تعطیل کرد چرا که ساخت و ساز بخشی از فعالیت‌ اقتصادی شهرهاست همچنین اگر فعالیت معادن در استان تهران را ممنوع کنیم برای انجام فعالیت‌های عمرانی مجبور هستیم که مصالح را از مناطق دورتر به این استان وارد کنیم که حمل و نقل این مصالح خود باعث آلودگی هوا می‌شود.

معاون نظارت و پایش اداره حفاظت محیط زیست استان تهران ادامه داد: اندازه گیری‌ها و بررسی‌های ما نشان می‌دهد که غلظت آلاینده‌ها هر سال نسبت به سال قبل کاهش پیدا کرده است به طوری‌که در سال‌های گذشته ۴۴ درصد از سال هوای آلوده تنفس می‌کردیم در حالی‌که این میزان در سال ۹۵ به ۲۴ درصد رسید. این مسئله نشان می‌دهد اقداماتی که برای کاهش آلودگی هوا در تهران انجام شده اثرگذار بوده است.
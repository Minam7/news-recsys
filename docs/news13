مدیر واحد مدل‌سازی و پیش‌بینی شرکت کنترل کیفیت هوای تهران گفت: علت آلودگی هوای پی در پی پایتخت طی چند روز اخیر آلودگی ناشی از ذرات معلق کمتر از ۲.۵ میکرون است که عوامل متحرک در سطح شهر آن را به‌وجود می‌آورند.
به گزارش ايسنا، حسین شهبازی با بیان اینکه در چند روز اخیر علت آلودگی هوای تهران افزایش ذرات pm ۲.۵ است، اظهار کرد: علت افزایش این ذرات آلاینده، ترافیک و تردد بیش از حد خودروها در سطح شهر است البته عواملی دیگری نیز در آلودگی هوا موثر هستند ولی علت اصلی آلودگی هوای ناشی از افزایش ذرات pm ۲.۵ ، منابع متحرک است.

وی ادامه داد: در حال حاضر شرایط جوی که در پایتخت حاکم است سبب می‌شود که آلودگی تولید شده نتواند تهویه شود. متاسفانه شرایط جوی در تهران به گونه‌ایست که سرعت باد در چند روز اخیر کاهش یافته است و در اوایل صبح با وارونگی دما مواجه هستیم.

مدیر واحد مدل‌سازی و پیش‌بینی شرکت کنترل کیفیت هوای تهران با اشاره به اینکه باد یک عامل موثر برای تهویه هوای شهر است، گفت: فردا به تدریج بر سرعت وزش باد در تهران افزوده می‌شود و امیدواریم که این شرایط جوی بتواند آلودگی چند روزه‌ هوای تهران را تهویه کند.

شهبازی ضمن اشاره به وارونگی دمای اوایل صبح در تهران اظهار کرد: اوایل صبح هوا سردتر است و سبب می‌شود که آلاینده‌های هوا نتوانند به ارتفاع بالاتری از جو بروند و از سطح زمین دور شوند و همین عامل سبب می‌شود که آلودگی‌ها روی هم جمع شود.

وی همچنین در پایان تصریح کرد: انتظار می‌رود تا فردا شرایط کیفی هوای ناسالم برای گروه‌حساس تداوم داشته باشد.
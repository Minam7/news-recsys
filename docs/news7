مدیرعامل انجمن آلزایمر ایران گفت: اخیرا در فضای مجازی عصاره گل سرخ و زعفران را برای درمان آلزایمر تبلیغ می‌کنند که چنین چیزی صحت ندارد.
معصومه صالحی در گفتگو با مهر، اظهارداشت: دوران سالمندی همراه است با بسیاری از بیماری‌ها که به دلیل نداشتن زندگی صحیح در فرد ایجاد می‌شود و با تضعیف سیستم ایمنی بدن این بیماری‌ها خود را بروز می‌دهند.

وی افزود: سالمندان زیادی در کشور تنها زندگی می‌کنند که به تنهایی قادر به اداره ی زندگی خود نیستند و خدمات مناسبی به این افراد ارائه نمی‌شود.

صالحی تصریح کرد: فضا و مبلمان شهری برای رفت و آمد سالمندان و معلولین مناسب نیست و اغلب سالمندان هنگام رفت و آمد در سطح شهر با مشکل مواجه می‌شوند.

مدیرعامل انجمن آلزایمر ایران گفت: آموزش مراقب حرفه ای و نیمه حرفه ای برای سالمندان یکی از ضروریات جامعه ست.

وی ادامه داد: ما مواد درسی این آموزش را تدوین کردیم و در سازمان فنی و حرفه ای استاندارد کرده ایم که ۲۰۰ساعت آموزش تئوری و عملی خواهند داشت ولی متاسفانه به علت نبودن فضای مناسب هنوز عملی نشده است.

صالحی تصریح کرد: ما با وزارت بهداشت و درمان وارد گفت و گو شدیم تا این آموزش‌ها را شروع کنیم که و بدین طریق اشتغالزایی نیز صورت می‌گیرد.

وی اضافه کرد: در آینده به دلیل رشد سریع سالمندی و کمبود زاد و ولد با کمبود مراقب سالمند مواجه خواهیم شد.

صالحی گفت: سند ملی دمانس نوشته شده و مراحل کارشناسی خود را در وزارت بهداشت و درمان طی کرده است و به زودی در شورای معاونین مطرح می‌شود.

وي همچنین تصریح کرد: هر یک سال تشخیص زود هنگام بیماری آلزایمر ۵ سال معلولیت ناشی از این بیماری را به تعویق می‌اندازد.

 رييس انجمن آلزایمر ایران در خصوص داروهایی که اخیرا در فضای مجازی برای درمان آلزایمر منتشر شده است اظهار کرد: اخیرا در فضای مجازی برخی داروهای گیاهی مانند عصاره گل سرخ به عنوان درمان کننده اصلی بیماری آلزایمر تبلیغ می‌شود که صحت ندارد.

وی ادامه داد: گل سرخ روی خلق و خوی فرد تاثیر می‌گذارد و در گذشته از آن برای درمان افسردگی استفاده می‌کردند. از آنجا که افسردگی یکی از عوامل بروز آلزایمر است. با تاثیر نسبی گل سرخ بر روی افسردگی این برداشت می‌شود که به درمان آلزایمر کمک شده است در صورتی که چنین نیست و آلزایمر درمان قطعی ندارد.
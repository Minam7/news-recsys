فرماندار ورامین گفت: اگر دولتمردان به موضوع تالاب بند علیخان توجه نداشته باشند، تا ۴ الی ۵ سال آینده مشابه ریزگردهای اهواز را در استان تهران و دشت ورامین مشاهده خواهیم کرد.
محمدرضا یوسفی، به تشریح اولویت‌های کاری فرمانداری ورامین در زمان باقی مانده سال ۹۶ و نیز سال ۹۷ پرداخت و افزود: احداث آزادراه ورامین- بومهن از اولویت‌های کاری ما است، کارهای اولیه احداث این آزادراه ۷۰ کیلومتری انجام شده است، تا ترافیک سه راه افسریه را کاهش داده و کمربندی تهران بزرگ، که از غرب شروع کردیم، را تحقق خواهد بخشید.

وی اضافه کرد: دولت ۲۲۰۰ میلیارد تومان بودجه برای احداث آزادراه از آبیک قزوین به ورامین با ۱۵۸ کیلومتر گذاشته است، که ۴ استان را در بر خواهد گرفت و ۳۸ کیلومتر این آزادراه که در حوزه ورامین بوده است، آسفالت شده است و تا ۲ ماه دیگر این آزادراه به کریدور تهران- قم متصل خواهد شد و بار ترافیکی قابل توجهی از تهران گرفته خواهد شد، این پروژه مشکل اعتباری نداشته و با جدیت پیگیری شده است.

فرماندار ورامین با بیان این که آزادراه ۷۰ کیلومتری ورامین- بومهن کامل‌کننده کمربندی تهران خواهد بود، گفت: افرادی که قصد سفر به شمال کشور و یا استان‌های غربی و یا مشهد را داشته باشند، نیازی به سفر به تهران ندارند و می‌توانند به راحتی از این کمربندی استفاده کنند.

یوسفی سپس به نجات تالاب بند علیخان به عنوان تنها تالاب استان تهران اشاره کرد و گفت: این تالاب ۲۵ هزار هکتار وسعت دارد و در گذشته این تالاب تقریبا ۸۰ هزار پرنده ثبت شده است، اما متاسفانه این تعداد در حال حاضر به ۲۳۰۰ پرنده رسیده است، اگر خدای نکرده دولتمردان ما به موضوع تالاب بند علیخان توجه نداشته باشند، تا ۴ الی ۵ سال آینده مشابه ریزگردهای اهواز را در استان تهران و دشت ورامین مشاهده خواهیم کرد.

وی با بیان این که احیا این تالاب کار فرماندار ورامین و یا استانداری تهران نیست، اظهار داشت: از همه دولتمردان می‌خواهم، با عزم ملی این تالاب را احیا کنند، باید آب را به تالاب برسانیم، متاسفانه با توجه به این که رودخانه جاجرود، سد ماملو، سد لتیان و رودخانه کرج به تالاب نمی‌آید، شاهد این تالاب هستیم.
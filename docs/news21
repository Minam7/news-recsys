داعش در رسانه‌های اجتماعی تهدید کرده است که پرنس جورج، فرزند پرنس ویلیام دومین فرد در صف پادشاهی انگلستان را می‌کُشد.
تروریست‌های داعش با استفاده از تلگرام در پیامی نوشتند: حتی خانواده سلطنتی انگلیس در امان نمی‌مانند.

تصویری از پرنس جورج چهار ساله در این پیام رسان الکترونیکی منتشر شده و در زیر عکس نوشته شده "مدرسه آغاز شده است."

این گروه تروریستی همچنین واژه‌های عربی را از شعری که به این مضمون ترجمه شده در زیر عکس نوشته است: "زمانی‌که جنگ با ملودی گلوله‌ها آغاز می‌شود، ما بر لامذهب‌ها فرود می‌آییم، انتقام شیرین است."

به گزارش ایسنا به  نقل از اکسپرس، اطلاعات انگلیس به شدت در حال نظارت بر این پیام ارسال شده بی‌نام است تا از حمله‌هاي احتمالی تروریستی جلوگیری کند.

کارشناسان امنیت فضای سایبری گفته‌اند که نظارت بر این سرویس پیام‌رسان بسیار حساس است و هشدار دادند که پیام رسان تلگرام به عرصه‌ای برای فعالیت تروریست‌ها بدل شده است.

"بری اشپیلمان"، از گروه سیکس‌جیل که از آغاز سال جاری میلادی کانال‌های تلگرامی را رهگیری می‌کند، گفت: پیشنهادهای امنیتی ما این است که این تهدیدها را باید جدی گرفت. در ۱۲ ماه گذشته، ما کانال‌های رسمی و غیررسمی داعش را در تلگرام رهگیری کرده‌ایم. این یک پلتفورم رمزگذاری شده است و این تروریست‌ها می‌توانند بدون آن‌که رهگیری شوند، راحت‌تر و امن‌تر فعالیت کنند. ما "Dark Web" و "Deep Web" را رهگیری می‌کنیم و حالا تلگرام هم را باید رهگیری کنیم.

او گفت:‌ کمپانی سیکس‌جیل از برنامه‌های داعش برای مسلح شدن به پهپاد برای انجام یک حمله احتمالی پرده برداشته است. ما با یک تهدید جدی روبه‌رو هستیم. به نظر می‌رسد که داعش با از دست دادن مواضع خود در عراق و سوریه به دنبال افزایش تهدیدهایش در غرب است. این تهدید علیه پرنس جورج واقعا ترسناک است. ما شواهدی داریم مبنی بر این‌که تروریست‌ها تلاش می‌کنند تا در جریان برگزاری بازی‌های جهانی فوتبال در روسیه دست به عملیات بزنند. این زمان بسیار حساس است و این‌که باید توطئه‌های آنها را افشا کنیم بسیار ضرورت دارد. تلگرام جایی است که آنها می‌خواهند از طریق آن عملیات خود را انجام دهند.

این نگرانی‌ها در حالی مطرح شده که افراد ساکن و کارمند در نزدیکی مدرسه اين شاهزاده نگرانی‌هایی را درباره امنیت این منطقه مطرح کرده‌اند.

"سارا برنت-مور" چند روز پیش از آغاز سال تحصیلی پرنس جورج در هفتم سپتامبر سال جاری میلادی در حوالی این مدرسه خصوصی پرسه می‌زد و فیلمبرداری می‌کرد.

او گفت که فقدان امنیت در حوالی و اطراف این مدرسه واقعا چشمگیر است.

این پزشک ۵۴ ساله ادامه داد: من می‌توانم با یک بمب کنترل از راه دور وارد شوم و آن را منفجر کنم. من ۲۰۰ متر دورتر از مدرسه زندگی می‌کنم و این نگرانی درباره سوءقصد علیه پرنس جورج وجود دارد.
آلودگی هوا در سال۲۰۱۵ عامل مرگ ۶.۵میلیون نفر در جهان بوده که ۴برابر تلفات همه جنگ‌های جهان در این سال است.
به گزارش همشهري، امروز قرار است رئيس جديد سازمان محيط‌زيست كشور به شوراي شهر تهران بيايد. در چنين شرايطي خالي از لطف نيست اگر بدانيم كه در سال2015(1394) نزديك به 9ميليون مرگ ناگهاني بر اثر آلودگي ها و قرار گرفتن در معرض آن رخ داده كه 6.5ميليون نفر آن بر اثر آلودگي هوا، 1.8ميليون نفر بر اثر آلودگي آب و 800هزار نفر بر اثر آلاينده‌هاي هوايي ناشي از محل كار جان خود را از دست داده‌اند. در عين حال در همان سال 620هزار نفر در جنگ جان خود را از دست دادند و 24هزار نفر بر اثر بلاياي طبيعي.

غلظت آلودگي هواي تهران
براساس گزارش سال٢٠١5 سازمان بهداشت جهاني، تهران در بين ٢٩٧٢ كشور مطالعه شده از نظر آلاينده ذرات معلق كمتر از ٢,٥ميكرون در رتبه ٤٩٧ آلودگي قرار داشته است. اين آلاينده اصلي‌ترين عامل آلودگي هواي تهران طي دهه اخير محسوب مي‌شود. سازمان بهداشت جهاني در اين گزارش ميانگين غلظت سالانه ذرات معلق كمتر از ٢,٥ميكرون را در فاصله سال‌هاي 2010 تا 2015 سنجيده است. طبق اين گزارش رياض، دهلي نو و دوحه آلوده‌ترين هواي جهان را از نظر ذرات معلق كمتر از 2.5ميكرون داشته‌اند. از سويي طبق استاندارد سازمان جهاني بهداشت ميزان طبيعي غلظت ذرات معلق كمتر از ٢,٥ميكرون بايد بين صفر تا ٥٠ واحد باشد كه اين عدد در تهران 32واحد است.

نتايج يك پژوهش معتبر
پژوهش جديد مجله Lancet، معتبرترين نشريه مرجع پزشكي جهان نشان داده كه آلاينده‌هاي محيطي بسيار مرگبارتر از جنگ، بلاياي طبيعي، ايدز و حتي گرسنگي و بيماري‌هاي همه گير هستند. برآوردهاي محققان حاكي از آن است كه آلودگي هوا به‌طور سالانه بسيار بيشتر از كل تلفات انساني ناشي از آلاينده‌هاي جنگي، سل و مالاريا باعث مرگ مي‌شود. طبق تخمين‌هاي اين پروژه دوساله كه توسط كميسيون آلودگي و سلامت Lancet انجام شد، آلاينده‌هاي محيطي هر سال چندين تريليون دلار هزينه دربرداشته و محققان هشدار داده‌اند كه اين بحران، بقاي جوامع انساني را تهديد مي‌كند.

اين گزارش نشان داده كه آب، هوا، خاك و محل كار آلوده مسئول بيماري‌هاي بسياري هستند اما در عين حال بسياري از مردم درك درستي از تأثير آلاينده‌ها ندارند. به گفته محققان، آلودگي يكي از بزرگ‌ترين چالش‌هاي عصر تحت‌سلطه انسان است. آلاينده‌ها باعث به خطر انداختن ثبات سيستم‌هاي پشتيبان زمين شده و بقاي جوامع انساني را تهديد مي‌كنند.

«فيليپ لاندريگان» دانشمندي از دانشكده پزشكي ايچان در مونت سينا و از مولفان اين تحقيق گفت: تحقيقات زيادي در زمينه آلاينده‌ها انجام شده اما هيچگاه توجه و اعتبار مالي كافي به اندازه بيماري ايدز يا تغييرات آب و هوايي دريافت نكرده است. 92درصد از مرگ‌هاي ناشي از آلاينده‌ها در كشورهاي با درآمد كم و متوسط رخ مي‌دهد. در سال 2015، ميزان تلفات در هند حدود 2.5ميليون و در چين 1.8ميليون گزارش شده بود. ساير كشورها مانند بنگلادش، پاكستان، كره‌شمالي، جنوب سودان و هائيتي نيز شاهد مرگ‌هاي ناگهاني بر اثر آلاينده‌ها بودند. اين گزارش همچنين خاطرنشان كرده كه آلودگي هواي ناشي از كارخانجات و خودروها باعث تلفات زيادي شده است.

خسارت سالانه تهران
آلودگي هوا ۱۸هزار ميليارد تومان صدمات سالانه در تهران دارد. اين يعني هر تهراني سالانه 2ميليون تومان بابت آلودگي هوا خسارت مي‌بيند. وحيد حسيني، مديرعامل شركت كنترل كيفيت هواي تهران با اعلام اين خبر به همشهري گفت: در تقويم سال‌هاي اخير، در ماه‌هاي آبان، آذر و دي همواره شاهد اپيزودهاي متوالي آلودگي هوا هستيم، مثلاً در سال94، ۲۲روز متوالي در آذر و دي، هوا ناسالم بود. به گفته وي، در تهران محله كم‌آلوده و محله بيشترآلوده نداريم و تمركز انتشار آلودگي هوا بر مركز پايتخت است؛

آلودگي هواي اين شهر حتي از عكس‌هاي ناسا هم پيداست و با يك لكه خاكستري‌رنگ از آسمان هم شناخته مي‌شود. به گزارش سازمان بهداشت جهاني سالانه ۲۶هزار نفر در كشور جان خود را بر اثر آلودگي هوا از دست مي‌دهند كه سهم تهران از اين عدد حدود ۶ هزار نفر است. اين يعني هر روز 16تهراني به‌علت آلودگي هوا مي‌ميرد. اين اعداد فارغ از بيماري‌هاي مستقيم و غيرمستقيمي است كه آلودگي هوا براي شهروندان به‌دنبال دارد. از مهم‌ترين اين بيماري‌ها مي‌توان به آلزايمر، پاركينسون، سكته قلبي، سرطان ريه و... اشاره كرد.
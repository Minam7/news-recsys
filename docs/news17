به تازگی حجم عظیمی از اسناد مالی منتشر شده که نشان می‌دهد چگونه صاحبان قدرت و ثروت‌های عظیم از جمله سرپرستی املاک شخصی ملکه بریتانیا مخفیانه سرمایه‌گذاری‌های بزرگی در پناهگاه‌های مالیاتی فراساحلی کرده‌اند.
این اسناد نشان می‌دهد که حدود ۱۰ میلیون پوند از اموال شخصی ملکه بریتانیا در صندوق‌های فراساحلی سرمایه‌گذاری شده بود.

همچنين این اسناد نشان می‌دهند وزیر بازرگانی دونالد ترامپ،رئيس‌جمهور آمريكا نیز در شرکتی سهم داشته که با روسیه تجارت می‌کرده و مشمول تحریم‌های آمریکا بوده است.

اسناد لو رفته که به آن لقب "اسناد پارادایز" یا بهشت داده شده حاوی ۱۳.۴ میلیون سند است که عمدتا از یک شرکت فراساحل به بیرون درز کرده است.

به گزارش ایسنا،برنامه پانورامای بی‌بی‌سی بخشی از نزدیک به صد گروه خبری است که این اسناد را بررسی کرده‌اند.

مثل اسناد پاناما که سال پیش منتشر شد، این اسناد به دست روزنامه آلمانی زودویچه سایتونگ رسید که از کنسرسیوم بین‌المللی روزنامه‌گاران کاوشگر خواست بر این تحقیقات نظارت کنند.

اين افشاگری بخش کوچکی از یک هفته افشاگری است که امور مالی و مالیاتی صدها فرد و شرکت را که در این اسناد آمده برملا می‌کند و بعضی از آنها ارتباطات نزدیکی با بریتانیا دارند.

بسیاری از مطالبی که منتشر خواهد شد بر این متمرکز است که چگونه سیاستمداران، شرکت‌های چند ملیتی، چهره‌های سرشناس و کسانی که سرمایه‌های عظیم دارند با استفاده از ساختار پیچیده‌ای از تراست‌ها، بنیادها و شرکت‌های صوری پول خود را از مسئولان مالیاتی مخفی می‌کنند یا معاملات خود را در هاله‌ای از مخفی‌کاری پنهان می‌کنند.

البته قسمت اعظم این تبادلات مالی از نظر قانونی هیچ تخلفی محسوب نمی‌شوند.
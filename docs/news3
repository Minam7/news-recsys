اسکات کلی و میخاییل کورنیکوو، دو فضانورد آمریکایی و روسی صبح روز چهارشنبه پس از ۳۴۰ روز اقامت فضایی در منطقۀ استپی قزاقستان به زمین نشستند.
به گزارش يورونيوز،این دو شامگاه سه شنبه و پس از ۳۴۰ روز اقامت در ایستگاه بین المللی فضایی این ایستگاه را سوار بر سفینۀ سایوز ترک کردند و پس از نزدیک به هشت ساعت به زمین رسیدند.

این دو فضانورد در بیست و هفتم مارس ۲۰۱۵ به ساکنان ایستگاه بین المللی فضایی ملحق شده بودند و رکورد طولانی ترین اقامت در این ایستگاه را از سال ۲۰۰۰ به اینسو به خود اختصاص داده اند.

اسکات کلی در یکی از مصاحبه هایی که از این ایستگاه انجام داده بود یکی از دلتنگی های خود را نداشتن آب روان برای دوش گرفتن عنوان کرده بود. در شرایط بی وزنی و عدم وجود جاذبه قطرات آب در هوا معلق می شوند و امکان دوش گرفتن به شکل زمینی را از این فضانوردان می گیرند.
سرمربی تیم ملی در خصوص رفتارهای اخیرش با بیان اینکه می‌خواهند "کی‌روش هراسی" راه اندازند گفت که هیچ وقت از تلاش برای بهترین‌ها دست برنمی‌دارد.

به‌ گزارش ‌ایسنا، کارلوس کی‌روش در حاشیه تمرین شنبه 13 آبان، تیم‌ ‌ملی فوتبال ایران، اظهار کرد: در حال‌ حاضر تمام برنامه‌های‌مان را انجام داده‌ایم. پایه‌گذاری‌ برنامه‌ها صورت گرفته است. البته هنوز بازی ایران مقابل ونزوئلا در کشور هلند قطعی نشده است.

او افزود: نمی‌دانم باید راجع‌ به یکسری مسائل باید صحبت کنم یا نه. مسائلی مربوط به داخل زمین می‌شود و مسائلی هم مربوط به خارج از زمین است. من دستوری دریافت کرده‌ام که نباید صحبت کنم و باید سکوت اختیار کنم. آخرین مطلب این است که مکاتباتی دریافت کرده‌ام که این بازی (ونزوئلا) هنوز قطعی نشده است.

سرمربی تیم‌ ‌ملی فوتبال افزود: من نمی‌توانم مسائلی را بازگو کنم، چون نمی‌دانم این مسائل مربوط به داخل زمین است یا خارج از زمین.

کی‌روش درباره حقوق معوقه‌اش و این که تاج اعلام کرده تنها سه روز پرداخت حقوق او به تعویق افتاده است، اظهار کرد: من این سوال را از شما می‌پرسم که آیا من را تاکنون نشناخته‌اید؟ اگر من در هفت سال گذشته زمانی که حقوقم شش، هفت ماه دیرتر پرداخت می‌شد، گلایه و شکایتی نکردم، الان که سه روز حقوقم به تعویق افتاده شکایت می‌کنم؟ آیا یک نفر از شما این مطلب را باور می‌کنید؟ هواداران فوتبال ایرانی این مطلب را باور می‌کنند؟ وقتی من از پول خودم برای هتل و مصارف دیگر تیم‌ ‌ملی گذاشتم، چنین چیزی را باور می‌کنید. صحبت ما آرزوها و رویاهای هواداران فوتبال ایران است. اگر من را تا به الان شناخته باشید، می‌دانید که من هیچ وقت تلاشم را برای تهیه بهترین امکانات، هتل‌ها و شرایط تمرینی و زمین قطع نکرده‌ام و دست از تلاش بر نداشتم.

کی‌روش ادامه‌ داد: من نمی‌دانم معادل فارسی این صحبت من چه چیزی است. من فردی هستم که به طور مداوم گلایه و شکایت می‌کنم و عادت به گله و شکایت دارم. این مساله برای من مهم نیست و ادامه‌ می‌دهم و صحبت خواهم کرد. من از تلاشم دست بر نمی‌دارم و اگر آن‌ها فکر می‌کنند که من فردی هستم که عادت به گلایه و شکایت دارم، دوباره تلاش‌هایم را ادامه‌ می‌دهم. من آدمی نیستم که بخواهم زیاد غر بزنم. من به این روند کاری حرفه‌یی‌گری می‌گویم و شخصی هستم که به دنبال ارتقای امکانات هستم.

او ‌اضافه کرد: از حالتی که آدم عادت به گله‌گذاری دارد، حالت دیگری پدیدار می‌شود که اصطلاحا به آن "کی‌روش هراسی" می‌گویند که از حالت اول به وجود آمده است. چنین چیزی را القا کردن باعث "کی‌روش هراسی" می‌شود. اگر من را تا الان شناخته باشید می‌دانید که هیچ وقت از پیدا کردن بهترین زمین برای تیمم دست بر نخواهم داشت. برخی از افراد تصور می‌کنند که نداشتن بهترین زمین برای تمرین مساله کوچکی است. من فکر می‌کنم که مساله بزرگی است. وظیفه من به عنوان سرمربی تیم‌ ‌ملی این است که تلاش کنم تا رویاها و آرزوهای هواداران فوتبال تحقق پیدا کند. تیم‌ ‌ملی ایران هیچ گاه به دور دوم جام جهانی صعود نکرده است. آیا فکر می‌کنید که تحقق چنین هدفی آسان است؟

وی در ادامه‌ صحبت‌هایش خاطرنشان کرد: اگر من را بشناسید می‌دانید که از تلاش دست بر نخواهم داشت. این وظیفه من است. من فقط یک هدف دارم و یک انگیزه است که من را در ایران نگه داشته است، این است که بهترین آماده سازی را برای تیم‌ ‌ملی فراهم کنم تا بتوانیم به مرحله دوم جام جهانی صعود کنیم. مربیان هم برای همین زحمت می کشند. حتی مسوولان ارشد دولت هم از صعود به دور دوم جام جهانی صحبت می‌کند. شما فکر می کنید که وظیفه بنده چیست؟ کار را رها کنم؟ خیر. من تلاش خواهم کرد تا بهترین‌ها را برای تیمم فراهم کنم. فکر نکنید من نگران مسائل جزئی که این هفته‌ اتفاق افتاد هستم! بزرگ‌ترین جنگ بنده صعود تیم‌ ‌ملی به مرحله دوم جام جهانی روسیه است. در هفته‌ آینده مسائل مهم‌تری داریم که بازی مقابل پاناما و ونزوئلا است.

کی‌روش هم‌چنین افزود: مهم‌ترین مطلب این است که همه بازیکنان فوق‌العاده‌ ظاهر شدند. در حال‌ حاضر تلاش می‌کنم تا تمام مسائلی که مربوط به جام جهانی می‌شود از جمله کادرفنی تیم‌ ‌ملی، بازیکنان و همه این مسائل را در جای خود قرار دهند. بهترین سرمایه‌گذاری که در حال‌ حاضر می‌توانیم برای آینده فوتبال ایران انجام دهیم، را انجام خواهیم داد. مرحله اول اردو امروز به پایان می‌رسد و هفته‌ آینده دور دوم آن آغاز می‌شود. آرزویم این بود که می‌توانستم تمام بازیکنانم را با خودم ببرم ولی این مساله مقدور نیست.

سرمربی تیم‌ ‌ملی درباره انتخاب بازیکنان نهایی‌اش برای اردوی اتریش، گفت‌: در یکی، دو روز آینده سعی می‌کنیم ترکیبی از بازیکنان داخلی و لژیونرهای‌مان را انتخاب کنیم. در ماه دسامبر هم همین فرایند را ادامه‌ خواهیم داد. در دی، بهمن، اسفندماه همین مراحل را ادامه‌ خواهیم داد تا انتخاب نهایی در جام جهانی ۲۰۱۸ را انجام دهیم. در آخر دسامبر می‌خواهم گروه بزرگ ۳۸ نفره‌ام را برای جام جهانی انتخاب کنم. ۱۰ بازیکن هم به عنوان آماده باش برای تیم‌ ‌ملی انتخاب می‌کنم. در نهایت در ژانویه ۲۰۱۸ تمرکزمان روی آن بازیکنان است. من تمرکز و توجه‌ام را به مسائل مهم از دست نخواهم داد. باز هم می‌گویم که هر روز تلاش می‌کنم تا بهترین‌ها را برای تیم‌ ‌ملی فراهم کنم. اگر فکر می‌کنید که این کار اشتباه است مربیان را عوض کنید. شخص بنده عوض نخواهم شد. به خاطر این که باید پاسخگوی تمام هواداران فوتبال ایران باشم.

او در پایان درباره بازیکنانی که به اردوی تیم‌ ‌ملی دعوت نشده‌اند، گفت‌: در ماه دسامبر که اردوی آینده ما می‌شود، ما کارگروهی را راه‌اندازی خواهیم کرد. در کنار اردوی بازیکنان تیم‌ ‌ملی این کارگروه را با مربیان برگزار خواهیم کرد. مربیان لیگ برتری، مربیان دسته لیگ یک و لیگ دوی در این کارگروه حضور خواهند داشت. دلیل این کار گروه این است که مربیان نه تنها باید اطلاع داشته باشند که ما چه برنامه‌های داریم،‌ بلکه مرکز تیم‌های ملی را به آن‌ها معرفی خواهیم کرد که چه کاری در آن جا انجام دهند. ما این امکانات را به آن‌ها نشان می‌دهیم تا مربیان هم از این امکانات استفاده کنند.
